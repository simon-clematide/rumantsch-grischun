La preferenza hajan lavur, professiun ed l’individualissem prendia
surmaun. Il dumber da Rumantschs emigrads sa reduceschia – era sco
consequenza da famiglias pli pitschnas. L’emprima generaziun dals
emigrads en la Bassa – las annadas grondas – saja ussa pensiunada
u sin via vers la terza fasa da la vita. Lur figlialonza haja forsa
anc tscherts contacts cun l’origin rumantsch. Ma tar la segunda
generaziun dals creschids si en la Bassa n’existian tant sco nagins
lioms pli cun la parentella en il Grischun. Latiers vegnia ch’il
process d’integraziun s’accelereschia en Svizra tudestga e che
questa sa fetschia insumma senza difficultads tant en la Svizra
franzosa sco en il Tessin. Anc dettia igl en la Bassa pli che 50
uniuns grischunas. Strusch la mesadad da questas sa cumponan da
Rumantschas e Rumantschs. Latiers vegnian anc insaquants chors.
Questas instituziuns èn dentant per part fitg veglias.
