La chasa editura Ovra Svizra da Lectura per la Giuventetgna (OSL) ha
edì en collavuraziun cun la Lia rumantscha il carnet «Mini-ABC per
mesterdetectivs» en surmiran. Jann che va en la terza classa ha
fundà in biro da detectivs ensemen cun ina camarata e dus camarats da
scola. «Il team da detectivs JSMM schlia cun garanzia er Voss cas
entaifer 24 uras, telefon 353 63 88», steva lezza giada en la
vaidrina da quartier da la pasternaria pastizaria Schälli a la Via
Loë a Cuira. Il bab, Reto Schaub, che lavura en il champ pedagogic,
ha prendì enta maun la chaussa ed ha scrit ensemen cun ses figl
crimis misterius e spinus per in magazin da giuvenils. Curt temp pli
tard è suandà il cudeschet «Mini-ABC per mesterdetectivs». Il clou
dal carnet: il test da detectiv ed in invit da scriver sez in crimi
curt e d’al trametter al team da detectivs JSMM. Sco engraziament
per il crimi datti il diplom da detectiv ed in certificat da detectiv
cun il num persunal e la foto da passaport. Passa 2300 lecturas e
lecturs èn sa participads fin ussa. Per la famiglia Schaub tutga
perquai il thriller tar la vita da mintgadi. Na, ils Schaubs na
guardan betg tuttadi televisiun per betg manchentar in crimi. Anzi, la
lavur per far tants diploms e certificats è enorma. Ed els respundan
a tut las brevs persunalmain. Il manuscrit cun in’emprima elecziun
dals pli interessants crimis dals lecturs e da las lecturas dals
carnets OSL sa chatta gia sin il pult da la schefeditura Barbara Kürz
a Turitg per far ina eventuala cuntinuaziun, respectiv in segund
carnet. Buns gieus da detectivs, instrucziuns per zambregiar, in lign
da premi en furma da comic e numerus tips e trics e bleras
infurmaziuns dal team JSMM cumpletteschan il nov cudeschet, illustrà
da Peter Haas da Domat. Infurmaziuns Il cudeschet da Jann e Reto
Schaub «Mini-ABC per mesterdetectivs» è cumparì tar l’Ovra
svizra da lectura per la giuventetgna, Turitg. Vus al pudais retrair
da mintga buna libraria, da la Lia rumantscha a Cuira e sur ils
vendiders e las vendidras en Vossa regiun.
