A chaschun da la davosa sesida da l’onn ha il directori da la
partida cristiandemocratica (pcd) dal Grischun tratg ina bilantscha
positiva per 2006. In fatg fitg legraivel è la fundaziun per
innovaziuns, svilup e perscrutaziun. Questa fundaziun è vegnida
lantschada da la Regenza sco cunterproposta vers il fond
d’innovaziun per il Grischun dals giuvens cristiandemocrats da noss
Chantun. Quella iniziativa ed ina proposta da la fracziun da la pcd en
il Cussegl grond, ch’era dentant vegnida refusada da quel,
prevedevan dad applitagar ils retgavs extraordinaris da la Banca
chantunala grischuna per projects spezials che avevan sco finamira la
creaziun da valur e da dar impuls innovativs e durabels. Tenor la pcd
realisescha questa fundaziun per la gronda part sias intenziuns. In
ulteriur fatg dètg legraivel per la pcd è che la famiglia e pèrs
vegnan favorisads tras la taglia. Tar la novissima revisiun da la
lescha da taglia chantunala è quai vegnì resguardà sco la pcd aveva
gì proponì 2004 tras ina intervenziun en il Cussegl grond.
Pertutgant las votaziuns federalas è la pcd fitg satisfatga ch’ins
ha realisà cun la lescha davart ils supplements da famiglia in
postulat central dad ella. Era è ella loscha ch’il Chantun grischun
ha sancziunà – cun ferm sustegn da la pcd – la lescha per gidar
ils pajais da l’Europa da l’ost – e quai cunter il trend en tut
tschels Chantuns da la Svizra orientala. Tar las elecziuns cirquitalas
2006 è la pcd sa movida entaifer las fluctuaziuns da las davosas
tschernas. D’ina vart hai dà – per part tar resultats piz a cup
– ina sperdita da tschintg mandats. Ma tuttina è la fracziun
cristiandemocratica restada la pli ferma en il Cussegl grond. En vista
a l’onn 2007 – che ha gist entschavì – avertescha la pcd da las
tendenzas da centralisaziun tar Confederaziun e Chantun. Quai trend
effectueschia la sperdita da plazzas da lavur en regiuns periferas
dischavantagiadas.
