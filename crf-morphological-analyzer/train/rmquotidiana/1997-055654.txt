En il center da la radunanza da delegadas e delegads da la Lia
rumantscha (LR) che ha lieu mez december a Cuira stattan las elecziuns
dals gremis per il proxim trienni, il program da lavur per 1998 ed il
rapport intermediar da la gruppa incumbensada pertutgant la
decentralisaziun da posts da lavur rumantschs. Da la suprastanza sa
retrain vicepresident Gion Pol Simeon, represchentant da l’Uniun
Rumantscha da Surmeir (URS) e Gion Kunfermann, represchentant da la
Renania. Las duas uniuns proponan da nov Martin Cantieni (Renania) e
Rina Steier (URS). President Jost Falett e las commembras da
suprastanza Rita Killias (Romania) e Silvia Steiner (Uniun dals
Grischs) stattan en reelecziun. Era tar ils auters posts vegni a dar
differentas midadas. Program da lavur Il program da lavur è fitg
voluminus. Blers puncts da la lavur dals davos onns sa repetan, damai
ch’els èn pensum cuntinuant da la LR. Il program per 1998 cuntegn
dentant era in grond dumber da novas lavurs previsas, uschia tranter
auter dad animar inscunters tranter las uniuns regiunalas, dad animar
vischnancas al cunfin linguistic dad eleger il rumantsch (empè da
talian) sco segund linguatg en scola primara, dad animar il Chantun da
s’engaschar per ch’i possia vegnir scolà avunda scolastas e
scolasts rumantschs, da pretender che scolaras e scolars che han gì
rumantsch en scola fundamentala van ad uras da rumantsch en las scolas
medias, da sustegnair il project La Quotidiana e dad infurmar sur
internet. Sin fundament da duas intervenziuns pertutgant la dumonda da
la decentralisaziun da las instituziuns rumantschas ha la LR installà
ina gruppa da lavur ed incumbensà quella dad inventarisar il
potenzial da plazzas da lavur dal moviment rumantsch, dad eruir las
pussaivladads da decentralisaziun, dad enumerar avantatgs e
dischavantatgs da la decentralisaziun, da sviluppar models pussaivels
e da far propostas concretas concernent il proxim proceder. Uss è in
rapport intermediar da la gruppa incumbensada avant maun. Naginas
soluziuns simplas Las discussiuns da fin uss han mussà che soluziuns
simplas n’èn betg pussaivlas, ch’il Radio e la Televisiun
rumantscha (RTvR) han ina structura giuridica ed ina posiziun
instituziunala speziala e na vulan senz’auter acceptar intervenziuns
e propostas da decentralisaziun d’ordaifer. La tenuta da RTvR envers
ina decentralisaziun è defensiva. L’institut dal Dicziunari
Rumantsch Grischun (DRG) è gist s’installà da nov a Cuira e na vul
betg midadas. La gruppa da lavur demussa chapientscha per ils
arguments dal DRG. La LR ha pintgas pussaivladads da decentralisar.
Plinavant è Cuira il sulet lieu en il Grischun che vegn acceptà pli
u main da tuttas varts sco center, che favurisescha l’inscunter
surregiunal ed interidiomatic, nua ch’immobiglias èn realisadas per
instituziuns rumantschas e nua che contacts cun l’administraziun
chantunala e numerusas autras instituziuns èn tgunsch pussaivels. Sin
fundament dal rapport intermediar duai la guppa da lavur preparar il
rapport final cun propostas che duain vegnir discutadas en ina
radunanza da delegads da l’ onn proxim.