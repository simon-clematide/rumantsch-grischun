Il maletg che s’ha preschentà diesch
secundas pli tard era vaira desastrus. A sanestra ina dunna che sa
tegneva in schanugl ed il chau, ed a dretga in um che steva davantgiu,
ils mauns cunter il magun. Omadus planschevan. Ed entamez quels dus
Ernst Georg, plat en venter, las chommas levamain sbrajattadas, sco
sch’el avess gist abandunà la maisa d’ina schanza – senza far
mucs. Florida e navigheschan en direcziun da la peninsla Cocoplum. Per
ina sonda hai ordvart pauc traffic. Nus sortin in pau pli baud dal
High Way 1 ed entrain en il Granada Boulevard. Jau dumond: «Lain anc
baiver in café?» Ma George na demussa insumma nagin interess per
tals passatemps: «Da las minutas che nus avain gudagnà pudain nus
forsa profitar pli tard, ins na sa mai, fin al Lago Maggiore po anc
capitar bler», di el cun vusch levamain alterada, agiuntond: «Ins na
duess mai baiver café avant ch’ins n’ha betg procurà per il
zutger…» Jau tasch. E guid. L’ura da l’auto mussa las 10.50.
Howard e quels dal Blow Up èn gia daditg sin lur posts, occupond –
sco pestgaders, surfers u vendamelonas – ils puncts strategics da la
Biscayne Bay tranter il Silver Bluff ed il Snapper Creek Canal. Sche
tut è ì – da domaduas varts – tenor plan, han quels da Panama
gia stgargià la rauba e deponì quella en la remisa 52 A dal Sunrise
Drive. Sco adina. Jau dumond: «Do you want a chewing-gum?» Ma George
refusa, metta si ils egliers da sulegl e trai en ils guants. A las
10.55 essan nus en la Sunrise Avenue. Jau rallent. George di da bass:
«La quarta a dretga», ed jau respund: «Jau sai, mes char.» A las
10.58 entrain nus en il parcadi sutterran e sortin da l’auto. Igl è
sco adina: la halla è vida, la glisch debla e l’aria stitga. Ils
egliers da sulegl rendan tut anc bler pli fustg. En ina distanza da 50
meters munta ina stgala radunda a la remisa. George ed jau avanzain
plaunsieu, senza perder in pled. En quel mument vesain nus las chommas
da Schlatter e da Grond. Cun ils satgs en bratsch descendan els la
stgala. Er els portan egliers da sulegl. Al pe da la stgala deponan
els ils satgs e turnan immediat ensi per purtar il rest. Suenter in
pèr secundas ves’ins puspè a cumparair sisum stgala las chommas,
suenter las staturas. George ed jau essan uss a mesa via. Cun il maun
dretg desarretesch jau mia SIG 226. Igl è exact las indesch. Curt
suenter parta l’emprim culp. Jau ma regord dal White Horse. Strusch
arrivada lez di en la tualetta da dunnas, avev’jau immediat prendì
giu la perucca e m’era guardada en il spievel. Ed in sulet patratg
m’era ì tras il chau: Jau ves or sco mia mamma. Anc mai avant eran
ils tschertgels da mes egls stads uschè marcants; sut la pel da mias
vistas s’avevan furmads pitschens meanders da sang, satigls sco
fils; da las alas dal nas s’avevan magliads dus foss diagonals tras
la pel, ed ils chantuns da la bucca guardavan engiu. Per la segunda
giada dapi mia partenza da Permez sun jau stada confruntada cun la
dumonda, schebain jau aveva prendì a sias uras la dretga decisiun.
Jau hai fixà mes egls. Ma dal spievel na vegniva nagina resposta
auter ch’ina tema malamain determinabla. Pli ch’jau fixava mes
agen vis-à-vis, scutinond: «Maria! » e pli ch’jau ma sentiva
penetrada d’in sguard nunfamiliar ed ester. Mes num tunava en mias
ureglias sco in fauss resun. Jau laschava encrescher. Jau ma sun
vieuta cun in moviment andetg ed hai entschet a scurlattar il chau sco
per fugentar in siemi. Alura hai jau spert tratg suenter ils lefs cun
il lefzagl ed hai fatg emprovas da surrir. Intginas secundas pli tard
hai jau gì l’impressiun d’esser turnada. Jau hai profità dal
temp per repassar la notg a Londra, ils emprims contacts cun la pel,
la giuvna confidenza, la savur, l’enclegientscha vicendaivla, il
flad, il gieu, il suaditsch, il timing, la satisfacziun. Jau hai
spetgà, plain mirveglias, pertge ch’en ina cabina da tualetta
n’avev’jau anc mai fatg l’amur, ed enpli leventava
l’aspectativa d’in act pseudoincestus en mai in regl dal tuttafatg
particular. Jau hai stuì patratgar al tschaiver ed a las reglas da
gieu ch’ina societad nunpermissiva etablescha per pudair sortir in
amen da la normalitad, er sche l’entira chaussa è mo ina finta.
Durmir cun bab è super – uschè ditg ch’el ha num Howard. E
tuttina er’jau malsegira. Ses pleds avevan tunà sco plum, sia
egliada era stada aggressiva, e cur ch’el m’aveva clamà suenter:
«I’ll follow you!» m’era jau sentida persequitada. Durant in
amen ma sun jau imaginada co che Howard entra en tualetta, serra la
porta, s’avischina, ma piglia per la rassa, ma dauza sin il
lavaduir, ma strai dapart las chommas… Alura ma sun jau puspè
vieuta vers il spievel. Il cotschen dals lefs era anc intact. Jau era
pronta ed hai ditg a Maria: «Nus essan prontas! » En quel mument
s’avra la porta. Davant mai stat in giuven cun chavels blonds,
egliers da corn ed ina mandura da camarier. Jau avrel la bucca per
dir: «This is not the men’s toi…», ma el m’interrumpa subit
cun ils pleds: «Mettai immediat si la perucca, dunna Thornton, Voss
bab è mort!» e svanescha. L’emprim sun jau stada paralisada. Ses
pleds m’avevan tutgà sco in culp. Ma jau n’era betg abla da
decifrar lur messadi. En ina trapla? In test? U propi la vardad?
Differents patratgs gievan sco paliets tras mes chau, ma senza
ch’jau avess pudì ordinar els. Cun in moviment da reflex hai jau
dà suatientscha al cumond dal camarier e mess si la perucca. Lura ma
sun jau festinada or da la porta da tualetta. Daco conuscheva quel mes
num?
