Tar la bilantscha dals lieus da sport d’enviern sur ils dis da
festas èsi da differenziar. Ils giasts èn bain puspè vegnids en
grond dumber, ma ils stemprads d’enviern han dentant impedì las
interpresas da pendicularas da realisar ils fitg buns resultats da
l’onn passà. Quai resorta dad ina retschertga che Grischun-Vacanzas
ha fatg tar ils partenaris turistics. Las Uniuns da traffic dumandadas
– da Tavau fin Arosa, da l’Arena da las Alps e San Murezzan fin
Val S. Pieder – èn cuntentas cun la fatschenta durant ils dis da
festas. Il dumber da pernottaziuns han ins pudì mantegnair sin in
nivel fitg aut. A San Murezzan e Savognin han quellas schizunt pudì
vegnir augmentadas. Ils giasts èn stads pronts da puspè dar ora pli
blers daners. Oravant tut per artitgels da sport e spezialitads
culinaricas han ils giasts da vacanzas dal milleni laschà currer pli
generusamain ils daners en il chantun da vacanzas. Quai è sorti dad
ina retschertga da Grischun-Vacanzas. Nagina influenza negativa sin la
decisiun da ir sin viadi ed en vacanzas ha il favrer las lavinas 1999
gì. Quai han tut ils lieus dumandads confermà. Il pled magic
«millenni» n’ha effectuà ni ina pli gronda dumonda ni
retenientschas sensiblas. Ils stemprads d’enviern cun consequenzas
Il Grischun è bain stà schanegià per gronda part dals donns dals
stemprads d’enviern ch’i ha dà sur ils firads da Nadal en Svizra.
La fitg nauscha aura è tuttina s’effectuada sin la bilantscha dals
dis da festa en il chantun da vacanzas. Perquai ch’il manaschi da
las pendicularas era serrà dal tut u parzialmain ha quel stuì
registrar visavi la perioda da record da l’onn passà ina massiva
reducziun tant pertgutgant las frequenzas (minus 27 pertschien) sco
concernent la svieuta (minus 19 pertschient). Era hai dà damains da
quels turists che vegnan be per in di. Quai han ins constatà era tar
il purtaders dal traffic public (Viafier retica ed autos postals) e
las scolas da sport d’enviern. Il dumber da quels ch`èn vegnids cun
la Viafier retica han ins prest pudì mantegnair cun in minus da
strusch dus pertscheint. Era da l’auto da posta e vegnì fatg diever
prest tuttina bler sco durant l’onn passà. Il boom da carving sa
cuntinuescha sco quai ch’igl è stà da spitgar era durant
l’enviern dal milleni, fertant che snowboardar stagnescha sin aut
nivel. Quai annunzian las uniuns da traffic. Adina pli blers
prefereschan da spassegiar l’enviern, siond quai independent da
l’aura. Ins fa diever da la vasta rait da vias ch’exista en il
chantun Grischun. Era sa lascha i constatar in trend da trair a niz
alternontamain l’entira purschida d’enviern. Buns aspects Il
responsabels dal turissem en il Grischun sa mussan – suenter
l’emprima gronda fulla – fitg optimistics per l’ulteriur decurs
da la stagiun en vista a las relaziuns optimalas da naiv e pistas.
Bunas fin fitg bunas reservaziuns èn gia annunziadas per ils mais da
schaner e favrer, fertant che questas per il mars pon vegnir taxadas
sco cuntentaivlas fin bunas. Ina tscherta malsegirezza datti –
cunquai che Pasca è quest onn fitg tard – pertutgant las spetgas
per l’avrigl. Zunt decisivas per in decurs positiv da la stagiun èn
la finala las bunas e cuzzaivlas relaziuns da naiv ed aura.