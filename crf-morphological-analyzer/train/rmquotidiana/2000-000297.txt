Ils 12 da mars ha il pievel svizzer da decider davart l’iniziativa
che pretenda da reducir il traffic privat sin via per la mesadad.
Venderdi passà ha il comité svizzer cunter l’iniziativa orientà
las medias a Berna davart las consequenzas da questa pretensiun
massiva, dentant betg bain ponderada. Cun ina iniziativa populara
pretendan passa 100 000 burgaisas e burgais da la confederaziun, dals
chantuns e da las vischnancas ina reducziun massiva dal traffic privat
sin via. La finamira è – en vista a l’augment enorm dal traffic
ils decennis passads – da meglierar il spazi da viver en noss pajais
e sin questa moda dad arrivar a la situaziun dals onns settanta. Ils
iniziants fan valair mesiras necessarias cunter las consequenzas
negativas dal traffic motorisà sco la canera, l’impestaziun da
l’aria, il privel d’accidents e la betunaziun da la cuntrada.
Tenor l’iniziativa duai il traffic motorisà individual vegnir
reducì per la mesadad fin diesch onns suenter l’acceptaziun da
l’iniziativa tras il pievel. Lantschada ed inoltrada è
l’iniziativa vegnida d’ina gruppa cun il num «umverkehR». Il
cussegl federal s’è exprimì cleramain cunter l’iniziativa. El ha
desistì da far ina cuntraproposta e recumonda al pievel da refusar
quella iniziativa. L’acceptaziun da l’iniziativa avess
consequenzas fitg negativas per nossa economia. Il cussegl dals
chantuns ha refusà l’iniziativa cun 33 cunter nulla vuschs ed il
cussegl naziunal cun 105 cunter 39 vuschs. L’iniziativa vegn
sustegnida dals verds e sco ch’i para oz dals socialdemocrats. Dals
parlamentaris grischuns èn, – tenor la glista messa a disposiziun
als schurnalists – Brändli, Maissen, Bezzola, Gadient e Hassler
cunter l’idea da reducir uschè massivamain il traffic privat.
Cusseglier naziunal Georges Theiler (pld/LU), il president dal comité
«Na a l’iniziativa per far reducir per la mesadad il traffic», ha
fatg menziun a la missiva dal cussegl federal che ha constatà che
l’iniziativa periclitassia la pasch sociala. Smesar talmain il
traffic privat avess plinavant grevas consequenzas per nossa economia,
ha il votant accentuà. Plirs tschients plazs da lavur fissan en
privel. Per realisar las finamiras dals iniziants fissan da prender
mesiras dirigistas fatalas. Cler èsi che l’elecziun libra dals meds
da traffic na fiss betg pli pussaivla. Deplorablamain n’hajan ils
iniziants er betg ditg en lur proposta en tge maniera ch’il traffic
duess vegnir reducì talmain. Els surlaschan quellas chastognas
chaudas a la lescha, vul dir al cussegl federal ed al parlament. Ir
cun auto be da 20 fin 65 onns? Damai che mesiras u propostas concretas
mancan en il text da l’iniziativa, vegnan fatgas diversas
ponderaziuns, co ch’in pudess reducir il traffic per la mesadad, en
cas che l’iniziativa vegniss acceptada dal pievel. Cusseglier
naziunal Christian Speck (pps/AG) è vegnì pli concret. Tenor
scenaris elavurads dal cussegl federal stuess il pretsch per il benzin
vegnir augmentà sin 2 fin 3 francs il liter. Ina autra varianta fiss
ina taxa da 13 raps per kilometer, u in scumond dad ir cun auto durant
6 fin 12 dumengias l’onn. En discussiun saja er in scumond da
viagiar cun auto privat per persunas fin 20 onns e talas che han
passà ils 65 onns. En las citads ed en las localitads pli grondas
stuessan vegnir fixadas zonas da scumond per autos. Plinavant fiss da
quintar cun ina reducziun massiva dals parcadis publics.
L’iniziativa avess grevas consequenzas per ils territoris da
muntogna e per il turissem, vegn accentuà da divers votants. Tenor
lur avis fiss en emprima lingia la glieud cun in gudogn modest ils pli
pertutgads da las consequenzas da l’iniziativa. Ina situaziun
nunpussaivla visavis l’Europa Vitiers vegn la situaziun delicata che
l’iniziativa creass en las relaziuns cun ils pajais vischinants e
l’Uniun Europeica (UE). Passa 30 contracts cun l’exteriur stuessan
vegnir visads. Er las cunvegnas bilateralas cun l’UE fissan messas
en dumonda. L’acceptaziun da l’iniziativa fiss in cler signal vers
ina isolaziun da la Svizra envers l’Europa. Per da quests motivs
recumonda il comité da refusar quella iniziativa per «impedir» il
traffic individual.
